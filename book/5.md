## Quaresim may (= 4 may)
Hodie John va viagear a Comto Dracula. Il vide in li hotel li  **hotelero**, e vide un lettre in li  **manu**  del hotelero de Comto Dracula. Il di in german: "Salute, ples  **dar**  me li lettre." Li hotelero da le li lettre.

Poy il  **questiona**  in german: “Quo es li lettre? Quo scrit Dracula in li lettre?”  **Ma**  li hotelero di: “Yo ne parla german, yo ne parla german.” Jonathan pensa: “**Strangi**! Yer yo parlat con li hotelero in german, e nu il di que il ne parla german!  **Pro quo**?” Il  **questiona**  li hotelero: “Esque vu save qui es Comto Dracula?” ma nu li hotelero ne parla.

Jonathan pensa: “Strangi! Yo parlat con li hotelero in german. Il  **deve**  parlar german, ma il di que il ne parla it! Yo deve questionar  **le**  plu, ma yo ne have témpor. Yo deve departer.”

Nu Jonathan es in su  **chambre**  in li hotel. Pos un  **hora**  il deve departer. Ma  **vi**! Un old  **fémina**  venit a su chambre.

Li old fémina: “Pro quo  **tu**  departe?  **Ples**  ne departer! Hodíe ne es un bon die! It es un  **mal**  die, un die con mal  **coses**!”

Jonathan: “Yo es bon, yo  **ea**  vider un amíco. Ples ne parlar pri mal coses.”

Li old fémina: “Esque tu ne save que hodíe es li die de  **Santo**  George? Ye decidu (12) horas li mal coses va venir! Esque tu save u tu ea?”

Jonathan: “No no, old fémina,  **omnicos**  es bon. Yo es bon, e hodíe ne va venir mal coses.”

Li old fémina: “Ples ne departer! Ples ne departer!”

Jonathan: “No, yo deve departer. Ples ne  **plorar**.”

Li old fémina: “Vi un  **crucifixe**. Li crucifixe es  **por**  te.”

Jonathan: “Ah...li  **angleses**  ne ama crucifixes...ma  **mersí**. Ples ne plorar.” Jonathan pensa: “In Anglia noi ama  **cruces**, ma ne crucifixes. In Rumania li persones ama crucifixes, ne cruces.”

Nu li old fémina ea e Jonathan es sol in su chambre. Il pensa: “Ti loc es strangi! Un old fémina qui da crucifixes! Ma yo deve departer.”

## Grammatica

### a, al

-   a
    -   Jonathan esset in Anglia e eat  **a**  Rumania.
-   al (a + li = al)
    -   Jonathan parlat  **al**  hotelero in german, ma li hotelero dit que il ne parla german.

### cose

-   **coses**:
    -   mann, hotel, cruce, crucifixe, angleso, santo...
-   ne es  **coses**:
    -   pensar, plorar, vi, ma, ples...
-   Ili have  **un**,  **du**,  **li**...: un mann, du hoteles, un crucifixe, tri anglesos, li santo...ili es  **coses**.
-   Ili ne have  **un**,  **du**,  **li**...: pensar, plorar, vi, ma, ples...ili ne es  **coses**.

### ·ero

Un mann in un hotel es un hotel**ero**. Jonathan ea al hotel e parla al hotelero.

### qui

Por persones:  **quel**  o  **qui**

-   Un old fémina  **quel**  da crucifixes
-   Un old fémina  **qui**  da crucifixes

### dever

dever + infinitive de un verbe

-   Jonathan ne have témpor; il  **deve**  departer.
-   Ma li hotelero save german; il  **deve**  parlar german!

### tu

Li fémina es old, e Jonathan ne es old: li fémina di  **tu**  a Jonathan. Jonathan ne di  **tu**  al fémina.

### ples

ples + infinitive de un verbe

-   Li fémina ne ama que Jonathan departe. Li fémina di:  **ples**  ne departer!
-   Jonathan pensa que li hotelero deve parlar german. Il di:  **ples**  parlar german!

### vi

Vi = vide, it es

-   Vi un fémina = Vide, it es un fémina.
-   Vi un hotel = Vide, it es un hotel!

### ·ese, ·eso, ·esa

-eso = un mann qui veni de un land.

-   Jonathan veni de Anglia (Angl·ia); il es un angleso (angl·eso).

Por un fémina: ·esa.

Por un person (mann, fémina, o ne save); ·ese

### le

il → le

-   Jonathan vide li hotelero: il vide  **le**.
-   Li hotelero da Jonathan li lettre: il da  **le**  li lettre.
-   Jonathan questiona li hotelero pro quo il ne parla german. Il questiona  **le**.

### omnicos

-   Omnicos es bon = ne hay un mal cose (hay deci coses, e deci coses es bon)
-   Omnicos es mal = ne hay un bon cose (hay deciquin coses, e deciquin coses es mal)
-   Yo save omnicos = ne hay un cose quel yo ne save

## Vocabularium

-   anglese
-   chambre
-   cose
-   cruce, crucifixe
    -   (cruc·e)
    -   (cruc·i·fixe)
-   dar
-   dever
-   ear: ear ⟷ venir
-   fémina: mann ↔ fémina
-   hotelero
-   le
-   ma
-   mal: bon ↔ mal
-   manu
-   mersí
-   omnicos
-   ples
-   plorar: 😢
-   pro quo
-   questionar
-   santo
-   strangi
-   tu
-   vi
