## Ottesim capitul (8.esim capitul)
Nu Jonathan sede se in li grand coche con li cochero. Li cochero parla in  **excellent**  german: “Li nocte es frigid, mi Herr (senior). Ta es  **aquavite**, un trincage fat ex prunes. Ples trincar it, si vu vole trincar.”

Jonathan ne trincat. Ma il pensat que it esset bon, que il havet aquavite  **a trincar**. Jonathan atende e pensa pri li viage.

Li coche ea rapidmen. Poy, li cochero  **torna**  li coche (il tornat it un  **vez**). E il torna li coche – du vezes. Quo? Il torna li coche...tri vezes! Il torna it ancor un vez, e ancor un vez. Jonathan pensa: “Esque noi ne  **passa**  li  **sam**  via, un vez e  **ancor un vez**? Quam strangi!” Ma Jonathan ne questionat li cochero, qui es tre grand, e tre fort.

Jonathan questiona  **se**  quel es li hora. Il vide su  **horloge**. Li  **horloge**  monstra li témpor: it es decidu horas. Ah...decidu horas, it es  **mi-nocte**. Jonathan save que li persones in Rumania ha parlat le pri mi-nocte, pri decidu horas, e ili dit que decidu horas es un mal témpor.

Nu Jonathan audi un  **son**, li son de mult canes. Li son es tre grand! Li canes di: Ulu! Ulu! Yes, li canes  **ulula**. Li cavallos ne ama que li canes ulula. Poy Jonathan  **audi**  li  **ululada**  de lupos. Li ululada del lupos es mem plu grand quam li ululada del canes. Li cavallos vermen ne ama que li lupos ulula.

Li cochero di al cavallos: “**Esse**  calm.” E li cavallos calma se. Li cavallos es calmat, e continua ear.

Nu Jonathan vide un forest: il vide mult árbores, e save que it es un forest. E il audi li  **vente**. Anc li vente di: Ulu! Ulu! Ci in li forest, mem li vente ulula. Jonathan ne ama li ululada del vente.

Nu Jonathan vide un altri cose: li  **nive**. It es  **ver**men frigid! On vide li nive  **solmen**  quande it frige.

Quo fa li cochero? Il  **conducte**  li coche. Il ne parla pri li lupos, il ne parla pri li monte, il solmen conducte li coche. Ma un vez Jonathan vide un  **blu**  **flamme**, e li cochero halta li coche e ea vider it. Plu tard Jonathan vide li flammes, un vez, du vezes, mult vezes. Jonathan ne save quo es li blu flammes.

Un vez li cochero halta li coche e ea lontan. Nu Jonathan es sol con li cavallos. Il vide li lupos ancor un vez. Li lupos ne ulula; ili es  **silent**. Jonathan vide li  **lune**, e pensa: “U es li cochero? Pro quo il ne veni?” Li cavallos ne ama li silent lupos.

**Vidente**  li lune, li lupos comensa ulular.  **Audiente**  li ululant lupos, li cavallos comensa mover. Jonathan  **frappa**  li coche.  **Frappante**  li coche, il di: “U es vu, cochero? U tu ha eat?”

Jonathan audi un voce; it es li cochero. Li cochero di: “**For**, lupos!” E li lupos  **forea**; nu li lupos es for e Jonathan ne vide li lupos.  **Vidente**  li  **movent**  cochero, il pensa: “Li cochero es vermen, vermen fort.”

Li coche continua. Nu  **on**  ne posse vider li lune, pro que hay  **nubes**. Jonathan sede se in li  **continuant**  coche. Li coche ea plu alt, e plu alt.  **Vidente**  li nubes, e  **pensante**  pri li viage, Jonathan nu vole dormir.

Nu Jonathan save  **nequo**  plu. Il comensa dormir, e ne save quo fa li cochero. Li  **dormient**  Jonathan ne vide que li coche ha venit al castelle de Dracula.
## Grammatica
### Verbes con -nt

Verbes con -nt es adjectives.

-   verbes in ar: -ant
-   verbes in er: -ent
-   verbes in ir: -ient
    -   Jonathan scr**i**. Yo vide li scr**ient**  Jonathan (= Yo vide Jonathan, qui scri).
    -   Jonathan interess**a**  le. Il pensa que Jonathan es interess**ant**.
    -   Li du libres difere se. Ili es difer**ent**.

In plu, -nt posse continuar li verbe.

-   Yo esset scrient mi jurnale quande il venit. (= Yo scrit e scrit mi jurnale quande il venit.)

### Verbes con -nte

Verbes con -nte es adverbies.

-   verbes in ar: -ante
-   verbes in er: -ente
-   verbes in ir: -iente
    -   Vidente li cité, yo pensat que it esset tre bell. (= yo videt li cité e pensat que it esset tre bell)

### Verbes con -nt e verbes con -nte

-nt e -nte es diferent. Vi:

-   nt
    -   Li  **dormient**  Jonathan ne videt li castelle. (Jonathan, qui dormit, ne videt li castelle)
-   nte
    -   **Dormiente**, Jonathan ne videt li castelle. (Jonathan dormit e ne videt li castelle)
-   nt
    -   Li du  **manjant**  mannes videt le. (Li du mannes, qui manjat, videt le)
-   nte
    -   **Manjante**, li du mannes videt le. (Li du mannes manjat e videt le)

### vez

-   Yo scrit, poy yo scrit, poy yo scrit. Yo scrit  **tri vezes**.
-   Il trincat li trincage. Poy il trincat un altri trincage. Il trincat  **du vezes**.

Ancor un vez = In vez in plu

-   Il trincat du vezes. Poy il trincat  **ancor un vez**. Il trincat tri vezes.

### se

-   Jonathan questiona li mann: "Esque tu ne parla german?"
-   Jonathan questiona se: "U es li castelle?" (Jonathan questiona se = Jonathan questiona Jonathan)

### on

On = un person, mult persones, yo, tu, etc.

-   **On**  parla german in Germania. =  **Li persones**  parla german in Germania.
-   **On**  ne deve trincar in li coche. =  **Tu**  ne deve trincar in li coche,  **persones**  ne deve trincar in li coche.

### esse

Quande on vole que un person fa un cose:

-   verbes in -ir: -i
-   verbes in -ar: -a
-   verbes in -er: -e

Anc li verbe esser (ess.er -> ess.e).  **Esse**  calm!  **Esse**  felici!

### vermen, solmen

Vermen es ver + men. Solmen es sol + men.

-   Ver: Jonathan vide li flammes e pensa: "Esque yo dormi?" Ma no, it es ver.
    -   Vermen: tre. Jonathan vermen ne amat li lupos.
-   Sol = un. Il es sol. (Il ne have amicos con se)
    -   Solmen: Yo vole solmen dormir. (Dormir es li sol cose quel yo vole)

### ·age

verbe + age = li cose quel on (verbe)

-   trinc·ar -> trinc·age
-   manj·ar -> manj·age
## Vocabularium
-   aquavite
-   blu
-   conducter
-   esse
-   excellent
-   flamme
-   for
-   frappar
-   horloge
-   lune
-   mi-nocte
-   nequo = 0 coses (ne + quo)
-   nube
-   passar
-   sam: ↔ diferent
-   se
-   silent
-   solmen
-   trincage
-   ulular
    -   ululada: ululada es ulular e ulular.
-   vermen
-   vez
