## Sixesim capitul (6.esim capitul)
Hodíe Jonathan va ear al castelle de su amíco Comto Dracula. Li viage al castelle comensa nu. Jonathan sta  **avan**  li  **coche**  e  **atende**  li  **cochero**. “U es li cochero?” il pensa. “Ah, vi li cochero – il parla con li hotelero. Pri quo ili parla? Yo deve departer.”

Jonathan vide  **circum**  li coche, e vide mult persones. Li persones parla mult, ma il ne  **comprende**  li persones. Jonathan pensa: “Pro quo ili es trist? Yo ne es trist. Yo pensa que ci es un strangi loc, ma yo ne es trist.” Il vide que li persones parla, e  **move**  li manus. Il vide  **lor**  manus...quo ili fa  **con**  lor manus? Ah! Nu il comprende. Ili move lor manus quam un crucifixe. Lor manus ne es crucifixes, ma quande ili move li manus, lor manus es  **quam**  crucifixes.

Li cochero veni. Nu comensa li viage. Jonathan  **sede se**  in li coche. Altri persones sede se in li coche. Jonathan vide li land circum le, e pensa que it es bell. Hay mult árbores. In  **ti**  land hay mult  **pomes**, e mult  **prunes**,  **pro que**  hay mult  **pomieros**  e  **prunieros**. Il vide anc  **pires**, pro que hay mult  **pirieros**  in ti land. Il di: “Tre bon! Li pirieros es tre bell, e yo vole manjar lor pires.” Yo ama li árbores del forest. Ma li coche continua...un coche tre  **rapid**! Pro quo li coche ea  **rapidmen**? Il vide li  **via**, quel ne es un bon via; it es old. Ma li coche ea rapidmen! Li cochero ama ear rapidmen, il pensa.

Nu li coche ea in un  **forest**. Lontan il vide  **montes**. Li montes es tre grand, e anc li forest es tre grand. Jonathan pensa pri li montes in Anglia. Il pensa que li montes in Anglia es tre  **micri**, plu micri quam li montes in Rumania.

Circum li coche Jonathan vide,  **de témpor a témpor**, altri persones. Ili es persones de  **ti-ci**  land. Ti-ci land have diferent persones quam li persones in  **ti-ta**  land Anglia. Li persones in ti-ci land  **vive**  in li forest, ma li persones in ti-ta land, Anglia, vive in li grand cités.

Quel hora it es? It es six horas. Quande Jonathan sedet se in li coche it esset li  **matine**. Plu tard venit  **midí**  (12 horas), poy pos-midí (pos 12 horas). Ma nu it es  **vésper**. Quo es vésper? Vésper es li hora quande li  **sole**  ne es  **alt**, ma  **bass**. Nu li sole es tre bass.

Quande Jonathan esset in li coche ye midí, it esset  **calid**. Ye midí Jonathan pensat: “Yo cale! Yo deve trincar!” Ma nu, quande it es six horas, li sole es bass, e it ne es calid; it es  **frigid**. Nu il pensa: “Yo frige! U es li sole?” Quande Jonathan cale, it es calid, e quande il frige, it es frigid.

Jonathan di  **denov**: “U es li sole?” e il di: “Quande va finir li viage? U es li castelle de mi amíco Comto Dracula?”
## Grammatica
### se

-   Jonathan sede  **se**  = Jonathan sede  **Jonathan**.

### ti, ti-ci, ti-ta

Quande Jonathan es in Anglia, Anglia es  **ti**  o  **ti-ci**, e Rumania es  **ti**  o  **ti-ta**.

-   Jonathan in Anglia: "Yo pensa pri un land.  **Ti**  land es Anglia."
-   Jonathan in Anglia: "Yo pensa pri un land.  **Ti**  land es Rumania."
-   Jonathan in Anglia: "Yo pensa pri un land.  **Ti-ci**  land es Anglia."
-   Jonathan in Anglia: "Yo pensa pri un land.  **Ti-ta**  land es Rumania.

Quande Jonathan es in Rumania, Anglia es  **ti**  o  **ti-ta**, e Rumania es  **ti**  o  **ti-ci**.

-   Jonathan in Rumania: "Yo pensa pri un land.  **Ti**  land es Anglia."
-   Jonathan in Rumania: "Yo pensa pri un land.  **Ti**  land es Rumania."
-   Jonathan in Rumania: "Yo pensa pri un land.  **Ti-ta**  land es Anglia."
-   Jonathan in Rumania: "Yo pensa pri un land.  **Ti-ci**  land es Rumania."

Jonathan es in li hotel e pensa que su hotel es bon, ma il pensa que li altri hotel es plu bon. Il pensa: "**Ti-ci**  hotel es bon, ma  **ti-ta**  hotel es plu bon."

### ·iero

Un ·iero es li árbor de un cose.

### men

Adjective: rapid. Adverbie: rapid**men**

-   Jonathan es rapid. Il ea rapid**men**.
-   Jonathan es inteligent. Il pensa inteligent**men**.

Ma on posse parla sin -men si on vole: Jonathan ea  **rapid**, Jonathan pensa  **rapid**, Jonathan scri  **bon**.

## Vocabularium
-   árbor
-   atender
-   avan
-   caler
-   calid
-   circum
-   coche
-   cochero
-   comprender
-   con
-   de témpor a témpor
-   denov
-   finir ↔ comensar
-   forest
-   friger
-   frigid
-   lor
-   matine
-   midí
-   mover
-   pire
-   piriero
-   pom
-   pomiero
-   pos-midí
-   prun
-   pruniero
-   rapid
-   seder, seder se
-   sole
-   trist: trist ⟷ felici
-   vésper
-   via: un long strade
