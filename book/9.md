## Ninesim capitul (9.esim capitul)
Li coche sta avan li castelle con li dormient Jonathan. Ma  **pos**  un moment il ne dormi: il es  **vigil**. “Quo! Yo es avan li castelle!” il pensa. Il vide li castelle in li nocte, e it  **sembla**  tre, tre grand. Li castelle sembla esser interessant; it interessa le. Ma it es nocte, e Jonathan ne es tre felici; il pensa pri li lupos e li mal coses  **durant**  li viage. Ma Jonathan es un poc felici, pro que il ha  **arivat**  al castelle. Il pensa pri manjage e trincage, e pri dormir in un bon  **lette**.

Pensante ti coses, il vide li  **porta**.  **Qualmen**  **intrar**? Li cochero es for, Jonathan es sol, e li porta es grand. Pensante ancor un vez pri li fort cochero, il vide li porta. Quo far? Li porta es silent, e it es  **grandissim**. Stante avan li porta, Jonathan pensa pri quo far. Jonathan pensa: “Esque yo dormi?” Ma no, Jonathan save que il ne dormi.

Jonathan sta avan li porta; il ne sta  **detra**  li porta. Avan li porta es li nocte; detra li porta es li castelle. Ma nu Jonathan audi un son detra li porta: KRRRRR…..CHIKKK…. Li porta  **aperte se**  (un person aperte li porta).

Detra li porta, Jonathan vide un mann. Il es alt, old, e have un long blanc  **mustache**  (ne un barbe). It es li Comto Dracula.

“Benevenit, Jonathan! Ples intrar!” di Dracula. Dracula  **prende**  li manu de Jonathan. Oh! Anc Dracula es fortissim, e su manu es frigid. Jonathan di a se: “Ti manu de Dracula ne sembla  **vivent**; esque il vive? It sembla  **mort**! ...no, ne fa  **stupid**  pensas, Jonathan! Il vive; il es un mann. Il es un vivent mann.”

Dracula continua parlar: “Yo es Dracula, e benevenit a mi dom. Li nocte es frigid, e vu deve manjar, e vu deve dormir. Ples dar me vor bagage.”

Jonathan: “Mi bagage? Ma vu es un senior, e in vor castelle hay altri persones qui...”

Dracula: “No, vu es mi amico, e mi persones dormi. Ples dar me vor bagage.”

Dracula comensa ear con li bagage; Jonathan  **seque**  le. Li castelle es vermen grand, e sequente Dracula Jonathan vide mult coses:  **scalieres**, e  **fenestres**, e altri coses. Nu ili sta avan un grand porta. Dracula aperte li porta, e ili vide un chambre. In li chambre Jonathan vide un  **foy**  (foy es mult flammes), e  **aqua**. Jonathan vole lavar se con li aqua, pro que li viage esset long.

Dracula di: “Ples  **lavar vos**  con li aqua. E pos har lavat vos con li aqua, ples venir in li altri chambre por manjar.”

Jonathan pensa: “Oh, hay manjage! Yo deve lavar me rapidmen. Yo vermen vole manjar.”

**Plu tard**, pos har lavat se, Jonathan intra li altri chambre. Il vide li manjage. Dracula sede se avan un grand foy. Il move su manu e di: “Ples manjar. Yo ha ja manjat.”

Jonathan di: “**Ante que**  yo manja, yo have un cose a dar vos. Vi un lettre de London. Mi  **chef**  ha scrit li lettre.”

Dracula aperte li lettre, lee it, e es felici. Il da li lettre a Jonathan e di: “Vor chef dit bon coses pri vos. Nu anc vu posse leer li lettre.”

Jonathan lee li lettre e vide que yes, su chef in London ha scrit bon coses pri Jonathan. In li lettre li chef de Jonathan scrit que Jonathan es inteligent, un bon mann, e silent. Nu Jonathan pensa pri pro quo il es in li castelle de Dracula. Il es in su castelle pro que Dracula dit que il volet  **comprar**  domes in London. Dracula have mult  **moné**  e vole comprar domes, e il scrit lettres al  **firma**  de Jonathan diente: “Ples  **auxiliar**  me comprar domes in London.”

Nu Dracula monstra li manjage: it es  **galline**  con  **caseo**. Durant que Jonathan manja, li Comto questiona le pri li viage. Li Comto vole saver mult coses pri Anglia, pri li viage, e Jonathan. Pos har manjat, li Comto da le un  **cigare**, e Jonathan prende it. Ma Dracula di le que il ne  **fuma**  cigares, e Jonathan fuma li cigare sol. Jonathan vide Dracula ancor un vez e pensa: ti mann es tre, tre  **blanc**, e tre fort. Un blancissim, e fortissim mann.

Nu li du mannes es silent. Jonathan vide  **éxter**  li fenestre; li matine va  **strax**  arivar. Ma Jonathan posse ancor audir li ululada del lupos. Dracula di: “Audi les! Ili fa  **musica**!” Jonathan pensa que Dracula ha dit un strangi cose.

Dracula continua: “Ah, vu es un  **citeano**, vu veni de un cité. Li citeanes ne posse comprender. Ma bon – vu ha fat un long viage, e vu deve dormir. Deman yo have mult coses a far. Yo va vider vos plu tard.”

Nu Jonathan intra su chambre. Il scri in su jurnale: "Ante du hores yo esset in un coche. Nu yo es in li castelle. Pos du hores yo va esser dormient, pro que yo va strax dormir." Il scri plu coses, e poy il dormi.
## Grammatica
### Quin questiones

-   U?
-   Qui?
-   Quo?
-   Quande?
-   Qualmen?
    -   Qualmen = Qual + men

### ·issim

·issim = tre, tre

-   Grand -> grandissim
-   Fort -> fortissim

### pos, ante

pos (témpor), ante (témpor)

-   Ante un die il ne savet, ma pos hodíe il va saver.

pos que, ante que

-   Yo videt un mann. Poy il dit "salute".  **Ante que**  il dit "salute", yo videt le.
-   Yo dat li moné. Poy, yo manjat.  **Pos que**  yo dat li moné, yo manjat.

pos har + -t

-   Yo scrit mi jurnale. Poy, yo dormit. Pos  **har scrit**  mi jurnale, yo dormit.

### durant, durant que

durant + témpor:

-   Durant li viage, Jonathan videt li árbores.
-   Durant un hor il pensat pri nequo.

durant que: verbe + durant que + verbe

-   Il scrit su jurnale. Il pensat pri Rumania. Il scrit su jurnale  **durant que**  il pensat pri Rumania.

## Vocabularium
-   arivar
-   aqua
-   auxiliar
-   blanc
-   caseo
-   chef
-   cigare
-   citean·o, ·e, ·a
    -   (cité·an·o)
-   comprar
-   detra
-   durant
-   éxter ↔ in
-   fenestre
-   firma
-   foy
-   fumar
-   gallin·e, ·o, ·a
-   intrar
-   lavar se
-   lette
-   moné
-   mort
-   musica
-   mustache
-   plu tard
-   porta
-   pos
-   prender
-   scaliere
-   semblar
-   sequer
-   strax: nu, pos ne mult témpor
-   stupid ↔ inteligent
-   vigil ↔ ne dormient
-   vivent

