## Quaresim capitul (4.esim capitul)
U es Jonathan? Esque il sta in Vienna? No, il sta in un  **diferent**  cité. Il sta in Bistritz. Quo es Bistritz? It es un cité in Rumania. Nu  **comensa**  li viage in Rumania.

Jonathan scri in  **su**  jurnale: “Li unesim may yo esset in Munich. Li duesim may yo esset in Vienna. Poy yo esset in Budapest. Budapest esset bell. Ma yo ne havet témpor in Budapest. Yo videt li  **strade**  in Budapest. In Budapest yo pensat:  **ci**  **fini**  li  **west**, e ci comensa li  **ost**. Budapest es diferent.”

Il pensa  **un poc**  plu pri Budapest. Il pensa: “Yo es un  **person**  quel  **veni**  de Anglia, de London. Yo  **parla**  **anglés**,  **nam**  li persones in Anglia parla anglés. Ma in Budapest yo ne parlat con li persones in anglés; yo parlat in  **german**. Mi german ne es bon, ma li persones in Budapest ne parla anglés. Noi parlat in german. It es  **interessant**  que li persones in Budapest parla german.”

Nu Jonathan pensa pri su viage. Il pensa: “Yo esset in li  **muséo**  in London. In li muséo esset  **libres**  pri un  **altri**  land. Yo  **leet**  li libres. In li muséo esset  **cartes**  pri un altri land. Yo videt li cartes. Li libres e li cartes dit que li altri land es  **lontan**, ma interessant. In li altri land es mult persones, mult diferent persones.”

Nu Jonathan pensa plu pri su viage. Il pensa: “Yer yo esset in Klausenburg. Yo manjat in Klausenburg. Li nómine del  **manjage**  esset “paprika hendl”. It es tre bon, li manjage in Klausenburg. Li hotel esset bon, ma yo ne  **dormit**  bon. Ma li  **land**  es tre bell! In li tren yo videt mult  **borgos**  e mult  **castelles**. Un cité es plu grand quam un borgo, ma li borgos es tre bell. Un castelle esplu grand quam un  **hotel**, e plu bell quam un hotel! Borgos es  **minu**  grand quam cités, ma  **ili**  es bell, e hoteles es minu grand quam castelles.”

Un  **castelle**, plu grand quam un hotel, ma minu grand quam un  **borgo**.

Jonathan scri plu in su jurnale: “Bistritz es un interessant  **loc**. Bistritz es un old loc, plu old quam altri locs.  **Anc**  mi hotel in Bistritz es old, plu old quam altri hoteles. In li hotel yo dit mi  **nómine**: “Yo es Jonathan Harker.” e ili dit me: “**Benevenit**  al hotel.” In li hotel yo videt un  **lettre**  por me. Nu yo va leer mi lettre.”

Jonathan lee su lettre. It di:

> “Mi amíco. - Benevenit. Dormi bon. Yo es in Bukovina, ples venir a Bukovina. Esque li viage de London esset bon? Mi land es tre bell. Benevenit a mi land.
> Vor amico, DRACULA.”

Jonathan lee li lettre e pensa pri su amico  **Comto**  Dracula.  **Qui**  il es? Il ne  **save**. Ma su amico es interessant. Anc li borgo Bistritz es interessant. Jonathan es felici, e pensa pri su amico.  **Poy**  il dormi.
## Grammatica
### plu quam, minu quam
-   plu quam: >
    -   Jonathan es plu grand quam un jurnale. = Jonathan > jurnale (Jonathan es grand, li jurnale ne es grand)
    -   Manjar un bifstec es plu bon quam ne manjar un bifstec. = Manjar un bifstec > Ne manjar un bifstec (Manjar un bifstec es bon, ne manjar un bifstec ne es bon)
-   minu quam: <
    -   Un dom es minu grand quam un castelle. = dom < castelle (Un castelle es grand, un dom ne es grand)
    -   Manjar un jurnale es minu bon quam manjar un bifstec. = manjar un jurnale < manjar un bifstec (Manjar un bifstec es bon; manjar un jurnale ne es bon)
### plurale (-s, -es)
Li plurale es -s, anc -es.
-   -s:
    -   Un libr**e**. Du, tri, quar....libre**s**
    -   Un lo**c**. Du, tri, quar...loc**s**.
    -   Un cit**é**. Du, tri, quar...cité**s**.
-   -es:
    -   Un ma**nn**, un hote**l**, un lan**d**, un perso**n**. Du, tri, quar mann**es**, hotel**es**, land**es**, person**es**.
### del
de + il =  **del**.
### su
il, it -> su
-   Jonathan lee un lettre. It es li lettre de Jonathan. It es  **su**  lettre.
-   Li cité have un muséo. It es li muséo  **del**  cité. It es su  **muséo**.
### ili
-   Un mann es  **il**. Du, tri, quar...mannes es  **ili**.
-   Un libre es  **it**. Du, tri, quar...libres es  **ili**.
-   Un mann e un libre es  **ili**.
### vu, vor
-   Jonathan manja un manjage. Un person di: "**Vu**  manja. Esque  **vor**  manjage es bon?" (vor = de Jonathan)
-   Jonathan pensa pri Dracula. Il pensa: "Dracula,  **vu**  es un bon mann.  **Vor**  land es tre bell."
### altri
-   Jonathan veni de Anglia. Il ne veni de Rumania. Rumania es un  **altri**  land. (= Rumania ne es Anglia, it es un  **altri**  land).
### lontan
-   Jonathan es in li tren hodie, il esset in li tren yer, il va esser in li tren deman. Rumania es  **lontan**.
## Vocabularium
-   altri
-   amíco
-   anglés, Anglia
    -   angl·és
    -   Angl·ia
-   benevenit
    -   (bene·**veni**·t)
-   borgo: un ne grand cité
-   carte
-   castelle
-   ci
-   comensar
-   comto: un mann quel have un castelle
-   diferent: ≠
-   dormir
-   german, Germania
    -   german
    -   German·ia
-   hotel
-   ili
-   land
-   lettre
-   libre:
-   loc
-   lontan
-   muséo: un grand dom quel have old libres e cartes
-   nómine
-   ost
-   parlar: 💬
-   person
-   strade
-   su
-   un poc: ne mult (1, 2, 3 = un poc)
-   veni
-   west
## Di:
-   **ss = s**
    -   esset: eset
    -   interessant: interesant
-   **vocale (a, e, i, o, u) + s + vocale = z**
    -   muséo: muzéo
    -   quaresim: quarezim
